# Wijzigingsproces standaarden KLIC
--------------------------------------------------------------------------------------


**Wijzigingsproces standaarden KLIC**  
In dit proces wordt toegelicht hoe er op een gecontroleerde manier wijzigingen in de KLIC-standaarden kunnen worden doorgevoerd. In het wijzigingsproces is vastgelegd welke fasering er wordt aangehouden en de mijlpalen en timing die daarbij worden gehanteerd. 

Bevindingen of wijzigingsvoorstellen op de standaarden kunnen vastgelegd worden op de GitHub-omgevingen:
- [https://github.com/Geonovum/imkl2015-review/issues](https://github.com/Geonovum/imkl2015-review/issues) (voor bevindingen op IMKL, BMKL en PMKL)
- [https://github.com/kadaster/klic-win/issues](https://github.com/kadaster/klic-win/issues) (voor bevindingen op KLIC-functionaliteit)

**Fasering wijzigingsproces**  

|         |Fase                  |Algemene fasering van het wijzigingsproces      |Actor                                     |
|---------|----------------------|------------------------------------------------|------------------------------------------|
|Informeel|Vooroverleg           |Informele afstemming                            |Sector/Geonovum/Kadaster                  |
|Formeel  |Fase A: Inhoud        |Wat wordt het voorstel                          |Sector/Geonovum/Kadaster                  |
|Formeel  |Fase B: Toetsing      |Is het voorstel inhoudelijk en technisch correct|Technische Commissie Standaarden/Wetgever |
|Formeel  |Fase C: Besluitvorming|Willen wij het definitief als sector            |BAO KLIC                                  |
|Formeel  |Fase D: Implementatie |Doorvoeren in KLIC dienstverlening              |Sector/Geonovum/Kadaster/Wetgever         |

**Vooroverleg**  \
Dit is een informele fase in het wijzigingsproces. Soms gaat er veel vooroverleg vooraf aan het daadwerkelijk in gang zetten van een wijzigingsverzoek. Bij het ontwikkelen van een nieuwe standaard kan dit een proces van jaren zijn met activiteiten als onderzoek, voorstudies en het zoeken van draagvlak.  \
Resultaat: Duidelijk zicht op de scope, draagvlak en oplossingsrichting van de beoogde wijziging(en).  

**Fase A: Inhoud**  \
In deze fase wordt het inhoudelijke wijzigingsvoorstel bepaald door de concrete inhoud van elk wijzigingsverzoek uit te werken en de resultaten uit het vooroverleg te concretiseren: welke wijzigingen worden er precies voorgesteld?  

In deze fase worden alle ingediende wijzigingsverzoeken uit de voorgaande periode gebundeld en op hoofdlijnen uitgewerkt met een voorgestelde oplossing (of een voorstel om het niet mee te nemen). Concreet kan dit betekenen dat de indiener met het Kadaster en Geonovum in gesprek gaat om het verzoek uit te werken.  \
De wijzigingsverzoeken worden bekend gemaakt bij alle actoren in de sector.  

**Fase B: Toetsing**  \
_Toetsing door Technische Commissie Standaarden (TCS) KLIC_  
Deze fase vormt een brug tussen de inhoud, besluitvorming en implementatie. Toetsen betekent het bepalen van de inhoudelijke correctheid en technische haalbaarheid van de wijzigingen in het wijzigingsvoorstel. Er is een wezenlijk verschil met besluitvorming. Bij het toetsen wordt de inhoudelijke correctheid en technische haalbaarheid vastgesteld, bij besluitvorming de wenselijkheid om de voorgestelde wijziging(en) door te voeren.  

De “Technische Commissie Standaarden” behandelt alle ingediende wijzigingsverzoeken.  

_Impactanalyse Kadaster_  
Het Kadaster maakt een impactanalyse van de wijzigingsverzoeken.  \
De TCS schrijft een wijzigingsadvies voor het Klankbordgroep overleg KLIC (KGO KLIC). In dit advies wordt de impactanalyse van het Kadaster meegenomen.  \
De TSC streeft ernaar om elk jaar op een vast moment te bepalen of een wijziging van de standaarden gewenst is. Hiermee wordt de graafsector elk jaar op tijd op de hoogte gebracht van de eventuele wijzigingen.  

Hierbij hoort onder andere het doorlopen van het wettelijke traject. De wetgever moet een inhoudelijke toetsing van de voorgestelde wijzigingen doen.  

**Fase C: Besluitvorming**  \
Het KGO KLIC agendeert het wijzigingsverzoek bij het Bronhouders en Afnemers overleg KLIC (BAO KLIC) en BAO KLIC behandelt deze voorgestelde wijzigingen.  \
Als er een wijzigingsvoorstel ligt, vindt hier formele besluitvorming over plaats.  

Het wijzigingsverzoek kan worden goedgekeurd of afgewezen. Daarnaast kan het BAO KLIC extra onderzoek vragen aan de Technische Commissie Standaarden (TCS) KLIC.  

**Fase D: Implementatie**  \
Nadat de besluitvorming over de voorgestelde wijzigingen positief is afgerond, zijn er een aantal scenario’s mogelijk.  
  - De goedgekeurde wijzigingen worden geparkeerd om later nog concreet ingepland te worden. Het is namelijk denkbaar dat pas na een aantal goedgekeurde wijzigingsverzoeken besloten wordt om de implementatie in te plannen.  
  - Voor de goedgekeurde wijzigingen wordt begonnen met de planvorming van de implementatie.  

Software moet (mogelijk) aangepast worden bij het Kadaster, bronhouders, serviceproviders en eventueel afnemers van KLIC. Daarnaast moeten mogelijk de KLIC handleidingen en de beschikbare KLIC testfunctionaliteit worden aangepast. 

Ook bepaalt de wetgever of er sprake zal zijn van een overgangsfase tijdens de implementatie.  \
Daarnaast kan er een migratieperiode worden afgesproken, waarbij gedurende een beperkte periode de ‘oude KLIC-standaard` naast de nieuwe KLIC-standaard beschikbaar blijft. Gedurende deze periode dienen partijen uit de graafsector de nieuwe standaard te implementeren. Na deze periode vervalt de oude standaard. 

